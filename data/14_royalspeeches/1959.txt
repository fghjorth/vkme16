Det gamle år er nu ved at rinde ud, og når vi ser tilbage på året, der svandt, vil det vel nok i det store og hele stå som et godt år for Danmark. Det økonomiske liv har været præget af en stærk foretagsomhed. Kun få hænder har været ledige. Befolkningen har stort set haft et godt udkomme, samtidig med at vi har kunnet glæde os over en voksende valutabeholdning. Vi har haft en sommer, der gav os flere solskinstimer, end vi har oplevet i mange år, dog medførte sommertørken i nogle egne af landet betydelige vanskeligheder for landmændene.
Vi kan ikke forlade det gamle år uden at mindes de to forfærdelige ulykker, der indtraf - nemlig 'Hans Hedtoft's forlis og katastrofen på Haderslev Dam. Mine tanker går i aften ikke alene til de efterladte fra disse to ulykker, men til alle danske hjem hvor sorgen på en voldsom måde har holdt sit indtog.
Selv om det forløbne år ikke formåede at gøre en ende på den spænding i den store verden, som i mere end et årti har kastet sin mørke skygge over menneskeheden, har vi dog adskillig grund til på baggrund af den verdenspolitiske udvikling i 1959 at se tillidsfuldt på fremtiden.
Den senere tids mange drøftelser mellem ledende statsmænd vidner om god vilje til ad forhandlingens vej at udjævne de herskende modsætningsforhold, og vi har lov til at håbe at denne vilje i det nye år vil kunne føre til resultater.
Det er også med disse mål for øje, at Danmark yder sit bidrag til det internationale samarbejde. Forhandlingerne om de europæiske markedsplaner har ført til, at Danmark sammen med seks andre europæiske lande, heriblandt Norge og Sverige, nu står umiddelbart foran den endelige beslutning om indtrædelse i en europæisk frihandels-sammenslutning. Det snævre samarbejde med andre lande på det erhvervsmæssige område, som her forudsættes, vil sætte dansk erhvervsliv på en vanskelig prøve, men vil samtidig åbne store muligheder for dansk foretagsomhed og virketrang. Jeg nærer tillid til, at alle kredse i vort land vil yde deres bidrag til en lykkelig løsning på denne livsvigtige sag.
Vi går nu ind i et nyt ti-år, og vi håber alle, at dette vil bringe menneskeheden større lykke. I teknikkens tidsalder må vi først og fremmest arbejde for, at de fremskridt, som udviklingen vil bringe, må komme det enkelte menneske til gode. Også i de kommende år må vi holde vore gamle traditioner i hævd. Det må være en vigtig opgave for alle at medvirke til at skabe en naturlig forbindelse imellem vor historiske fortid og den fremtid, som rummer så mange ny perspektiver. Derfor må alle værne om vor gamle kulturarv.
Dronningen og jeg bringer en hjertelig tak for de talrige beviser på hengivenhed, som vi og vore døtre i årets løb har mødt rundt om i landet. En særlig tak sender jeg til befolkningen på Færøerne. Den rejse, som vi med vore to ældste døtre foretog til Færøerne i sommer, var en stor oplevelse for os og alle. Den hjertelighed vi mødte overalt, tænker vi tilbage på med den største glæde og taknemmelighed.
Jeg ønsker lykke og velsignelse for alle hjem i Danmark, på Færøerne og i Grønland, for alle hjem i det fremmede, hvor det danske sprog tales og æres. En særlig hilsen sender jeg til vore soldater i Gaza, til marinestationen i Grønland og til vore søfolk og fiskere nær og fjern.
Alle mine ønsker for det kommende år sammenfatter jeg i ordene: Gud bevare Danmark!