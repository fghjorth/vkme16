I nat tog vi afsked med året 1956, et år på godt og ondt. Uanset hvordan året er gået for den enkelte med de glæder eller sorger, tilværelsen har bragt med sig for hver af os, vil vi, når vi ser tilbage, uvilkårligt lade vore personlige oplevelser og forhold træde i baggrunden og særligt hæfte om ved de sidste måneders begivenheder uden for vort lands grænser. Disse begivenheder med deres menneskelige tragedier og deres tilsidesættelse af, hvad vi må anse for selvfølgelige retsbegreber og menneskerettigheder, har gjort et dybt indtryk i vort sind og står i stærk modsætning til de forhåbninger, vi ved årets begyndelse nærede. Men når årets afslutning så at sige står i skyggen af de to sidste måneders tilskikkelser, må vi dog ikke undlade et takke for, hvad det gamle år i øvrigt har kunnet bringe os. 
Jeg bringer Dronningens og min varmeste tak for de mange tilkendegivelser fra kendte og ukendte om hengivenhed og tillid, som vi har modtaget året igennem. Det har bragt os megen glæde, og som jeg før har sagt, så betyder det uendelig meget for os i vor gerning at mærke den venlighed og hjertelighed, vi møder overalt. 
Det nye år begynder i usikkerhedens tegn, Indtrykket af, hvad der nyligt er sket, og de minder, som derved igen er blevet kaldt frem om en tid, hvis gentagelse vi med alle kræfter søger at sikre os imod, maner stærkere end nogen sinde til sammenhold. Dette gælder ikke blot folkene imellem, men det gælder lige så vel befolkningen i det enkelte land. Og tilskyndelsen til et sådant sammenhold i vort folk bør komme fra de mange tusinde hjem, hvoraf samfundet består. I hjemmet lægges for den enkelte grundlaget for tilværelsen som borger i samfundet. Han som i sit hjem har lært at kende, hvad sammenholdet i en familie betyder, hvad den indbyrdes tillid og samhørighedsfølelse kan skabe af tryghed og fornemmelse af styrke mod udefra truende vanskeligheder og farer, han har det bedste grundlag for en indsats i et større fællesskab til gavn for sit Fædreland. Der er så meget i vor tid, der splitter og spreder, men netop derfor er det af den største betydning, at den enkelte gør det klart for sig selv, ikke blot, hvad han har af rettigheder, men først og fremmest, hvilke pligter han har som medlem af det samfund, han lever i. At vise fordragelighed og forståelse for sine medmennesker og at føle samhørighed med sine landsmænd, det hører med til disse pligter.
Det er min faste overbevisning, At der I det danske folk stadig ligger viljen til sammenhold, og det er mit håb, at denne vilje stadig må styrkes og give sig udtryk i arbejdet for at sikre vort lands fremgang og frihed, den frihed, som vort slægtled har lært, er noget af det dyrebareste, vi ejer. De sidste tider har på ny vist os, hvor nødvendigt det er at sætte alt ind på at bevare friheden og der, hvor vi kan, yde vort bedste for at hjælpe andre, som for frihedens skyld har måttet lide. Jeg ønsker velsignelse over ethvert hjem i Danmark, på Færøerne og i Grønland og for alle danske uden for rigets grænser. Mine tanker går på denne årets første dag også til de mange, der fordrevet fra deres fædreland har fundet asyl her i landet, Jeg sender en særlig hilsen til vore søfolk med tak for året, der gik, og ønsket om alt godt i det nye år. Jeg samler mine ønsker for det nye år med disse ord: Gud bevare Danmark!

